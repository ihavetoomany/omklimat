---
title: Varför inte Astrid?
date: 2011-11-28
slug: varfor-inte-astrid
status: publish
author: Lars
categories:
  - Väder
source_url: "https://omklimat.se/varfor-inte-astrid/"
wp_id: 94
---
Gårdagens storm blev ganska intensiv i Skåne. Som mest var ca 50.000 skåningar utan el. Tåg, flyg och även biltrafiken stod nästan still under kvällen. Många träd föll över vägarna. Det blåste full storm i medelvinden längs kusten och in över land orkanbyar. På Kastrup och Bornholm i byarna 36 m/s, Falsterbo 33, Landskrona 34, Rynge 32 m/s och Ljungbyhed i inlandet 29,5. I Helsingborg steg havsytan till drygt 1,5 m, nästan lika mycket i Malmö och det innebar förståss att vågorna svepte upp över vissa kustvägar(in på tomter/hus i främst Lomma-Bjärred).

Rapporteringen i radio Malmöhus var mycket bra. Janne Wieslander informerade på ett utmärkt sätt hela kvällen. Det enda jag saknar är ett namn på stormen. Under mina drygt 40 år som meteorolog har jag arbetat under ett flertal stormar och på SMHI Malmö ville vi döpa dem efter namnsdagarna. Vi lyckades med Carola stormen 1999, men SMHI centralt var inte inne på den linjen. Enligt SMHI blir det säkert 27:e novemberstormen. Många tidningar kallar den för adventstormen, men det blir ju en aning osäkert vad gäller tidpunkten. Naturligtvis ska stormen heta Astrid.
