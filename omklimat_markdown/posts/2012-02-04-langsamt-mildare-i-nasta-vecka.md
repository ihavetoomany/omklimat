---
title: Långsamt mildare i nästa vecka
date: 2012-02-04
slug: langsamt-mildare-i-nasta-vecka
status: publish
author: Lars
categories:
  - Väder
source_url: "https://omklimat.se/langsamt-mildare-i-nasta-vecka/"
wp_id: 182
---
Isen lägger sig alltmer i Öresund och temperaturen visar tvåsiffrigt på minussidan. Tur att inte vinden håller igång också. Men visst har vi frusit mer i Skåne. Jag minns en januarivecka 1987- kvicksilvret höll sig runt -20 grader och det blåste kulingvindar, i byarna upp mot 20 m/s. Vi fick inte varmt i vårt radhus. Alla fyra fick sova i ett rum, där vi kopplat upp extra värmeelement. Vattenmätaren-placerad inne i garaget- smällde av kylan och vatten rann ut över golvet innan jag hann stänga ledningen. Och vattnet frös till is inne i garaget! 1987 blev förresten en av de tre kallaste åren under 1900-talet tillsammans med 1942 och 1902. Så den här kylan är peanuts. Dessutom orkar inte det kalla högtrycket hålla emot anfallen från mildluften i nästa vecka. Sakta, men säkert drar det sig bort åt sydost och dagstemperaturerna stiger långsamt. I slutet av nästa vecka förhoppningsvis på plussidan dagtid igen.
