---
title: Milt och snöbrist i landet. Varför och hur länge?
date: 2011-11-08
slug: milt-och-snobrist-i-landet-varfor-och-hur-lange
status: publish
author: Lars
categories:
  - Klimat
source_url: "https://omklimat.se/milt-och-snobrist-i-landet-varfor-och-hur-lange/"
wp_id: 35
---
Sedan i början av oktober fick vi ett fastlåst väderläge med ett mäktigt högtryck i öster, som styrde undan alla angrepp från de atlantiska lågtrycken. Dessa lågtryck fick snällt vandra upp över Norska havet på vad som brukar kallas lågtryckens E4. Tryckbilden har hela tiden gett (fukt)torrt väder och mycket milda sydvindar upp över Europa och även Skandinavien. Ett önskeläge sommartid, men nu sent på hösten kyls luften av på sin väg norrut och omfattande områden med dimma/dis bildas. Trots gråvädret många dagar(ibland har ju också solen stuckit igenom) har temperaturerna nått upp runt 10 plusgrader och  mycket milt även nattetid. I månadsskiftet var det barmark i hela landet, vilket inte har inträffat sedan snödjupsnoteringar startade i landet 1905. Och växterna har inte velat gå i vila, några körsbärsträd och även rosor låter knopparna slå ut i blom.

Om vi blickar framåt så ger sig inte högtrycket i första taget. Det styr vädret veckan ut, men nattetid blir det något kallare i slutet av veckan. Kolla in lufttrycket på era barometrar- runt 1030 mb. Vad gäller solchanserna är det nästan omöjligt för meteorologen att träffa rätt- både i tid och område.

I nästa vecka(46) börjar högtrycket försvagas och röra sig söderut. Det öppnar för kallare väder i Norrland och snöchanser där, men i Sydsverige ännu inget genombrott för vintern. Vi fortsätter med ganska milda vindar söderifrån och mot slutet av veckan regnrisk. Dock får vi nu vara glada om temperaturen når över 5 plusgrader.
