---
title: Klimatanpassning
date: 2011-11-23
slug: klimatanpassning
status: publish
author: Lars
categories:
  - Klimat
source_url: "https://omklimat.se/klimatanpassning/"
wp_id: 73
---
Efter rekordutsläppen av växthusgaser 2010 går klimatforskarna alltmer på den linjen att vi måste anpassa och förbereda oss på att tvågradersmålet inte håller. Vi får en ännu varmare värld. För att vår planet "bara" ska bli 2 grader varmare, fodras snabbt minskade utsläpp av växthusgaser. Vi måste från år 2015 börja minska utsläppen och hur ska det gå till? Kina, som växer så det knakar, står för 25-30% av de globala utsläppen. Där satsas det för fullt på grön energi, men man bygger också ut kolkraften lika mycket. Kolkraften växer också starkt i Indien. De internationella förhandlingarna går inte alls framåt. Vid Cop17 i Sydafrika väntas inga positiva beslut och därmed kan vi stå helt utan internationella avtal om ett år.

I vårt land har politikerna helt inriktat sig på finanskrisen under många år. Endast miljöpartiet har försökt driva klimatfrågan. Det blir troligen annorlunda till nästa val år 2014. Klimatpanelen(IPCC) har då kommit ut med en ny bedömning om tillståndet för vår planet. Vem tror att det går åt rätt håll?
