---
title: Hur blir vintern?
date: 2011-11-09
slug: hur-blir-vintern
status: publish
author: Lars
categories:
  - Väder
source_url: "https://omklimat.se/hur-blir-vintern/"
wp_id: 40
---
Flera stora väderinstitut gör numera säsongsprognoser (dock ej SMHI), men dessa är än så länge inte särskilt trovärdiga. Man jobbar dock intensivt med att förstå det storstilade strömningsmönstret både i luft och hav. Långprognosen för de två senaste, kalla vintrarna gick åt pipan, så man har lång väg att vandra. Ännu mindre trovärdighet har våra kvällstidningar, som utnyttjar kristdemokraten Ingemar Vänerlöv i sina långprognoser. "Vädergurun" Vänerlöv drar sig inte för att göra långa väderutsikter med hjälp av sin lilla anteckningsbok om hur somrar och vintrar har varit lokalt där han bor. Dessa siffror "översätter" han till en säsongsprognos för hela landet utan att blinka. I maj fick Vänerlöv stora rubriker i tidningarna: Det blir en kanonsommar. Vi vet alla hur det gick. Säkert kommer snart någon prognos om hur vintern blir och fortfarande har han ingen kompetens på området, men kvällstidningarna säljer. Ingemar Vänerlöv sitter i riksdagen, är väderobservatör åt SMHI och dessutom klimatskeptiker. Vilken kombination!

Den senaste vintern var unik på det sättet att vi nästan inte alls hade någon töperiod efter att den första snön lagt sig. Lågtrycken på Atlanten gjorde försök att trycka sig in över landet men lyckades inte, utan kylan bara rullade på även i Sydsverige. Vintertid betyder livlig lågtrycksaktivitet oftast milt väder. Lågtrycken tar nämligen med sig portioner av mild atlantluft varje gång de passerar. Förra vintern var lågtrycken hela tiden svagt utvecklade och orkade inte flytta undan vinterluften. Så vi kände inte igen det skånska vintervädret. Om jag nu ska gissa hur vintern blir så tror jag betydligt mer på en variation av kalla och milda perioder- snö ibland och tö ibland. Och jag skulle inte bli förvånad om de milda perioderna överväger. Av de senaste 23 vintrarna har bara 4 varit kalla.
