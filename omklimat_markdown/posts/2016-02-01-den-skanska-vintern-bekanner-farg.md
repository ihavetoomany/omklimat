---
title: Den skånska vintern bekänner färg
date: 2016-02-01
slug: den-skanska-vintern-bekanner-farg
status: publish
author: Lars
categories:
  - Okategoriserade
source_url: "https://omklimat.se/den-skanska-vintern-bekanner-farg/"
wp_id: 995
---
Nu har vi upplevt 2/3 av vintern. Efter en rekordmild december blev januari nästan normal. Malmö noterade en medeltemperatur på -0,4° mot normalt -0,7° och 38 mm nederbörd. Året började faktiskt med två mindre perioder med både kyla och snö. Efter den kallaste natten den 22:e med -12° i Malmö tryckte sig den milda atlantluften österut över Sydsverige och regnen gjorde processen kort med snötäcket. Snöätarvinden- den västliga- fortsatte sedan månaden ut och väntas nu i början av februari ta med sig flera nya regn. Blött, blött och det ser ut som det brukar i Skåne mitt i vintern. Gröna gräsmattor, både snödroppar och vintergäck blommar för fullt, men Malmö kommun tar ingenting för givet. Skyltarna är på plats ifall vargavintern kommer. Snöstormen Jonas gav ju drygt 1/2 m snö i New York och en annan storm Tor över Norge slog nytt vindrekord med en medelvind på 48,9 m/s. Förresten har nu England också stora problem med stormen Henry. Många namn på stormar. Varje land har sitt sätt att namnge en storm och det betyder att samma storm kan byta namn två eller tre gånger innan den blåst färdigt.

[![DSCN1957](http://omklimat.se/wp-content/uploads/2016/02/DSCN1957.jpg)](http://omklimat.se/wp-content/uploads/2016/02/DSCN1957.jpg)
