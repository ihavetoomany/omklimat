---
title: Mars gav en fantastisk start på våren
date: 2014-04-02
slug: mars-gav-en-fantastisk-start-pa-varen
status: publish
author: Lars
categories:
  - Okategoriserade
source_url: "https://omklimat.se/mars-gav-en-fantastisk-start-pa-varen/"
wp_id: 664
---
Vad sägs om en medeltemperatur i mars på 3-4 grader varmare än normalt och ovanligt soligt. I Malmö hamnade medeltemperaturen på 5,7 grader mot normalt 2,0 grader och det är inte långt till rekordet 6,6 grader från 1938, nästan rekordvärme hade vi även 2007 med 6,3 grader i Malmö. Redan den 10:e steg kvicksilvret till 16,2 grader och Kristianstad noterade årsrekordet 18,2 grader. Ett högtryck gav också mycket sol, särskilt i slutet av månaden. Noterbart är att Falsterbo inte hade en enda frostnatt under månaden. Och vi fick faktiskt också den 14:e kortvarigt storm när ett ettrigt lågtryck passerade. Vinbyarna gick på många håll i Skåne upp i närheten av 30 m/s. Stormen fick namnet Carl i Danmark och och även i vårt land. Förra stormen hette Bodil i Danmark, men över bron blev det Sven. Lite tokigt, så numera använder både Danmark och Sverige samma namn. I dag gick jag förresten förbi en magnolia, som klart visade sina vita kronblad. Björkar och många buskar ser nästan gröna ut. Vad månde bli av denna vår.[![Bild 8](http://omklimat.se/wp-content/uploads/2014/04/Bild-8.png)](http://omklimat.se/wp-content/uploads/2014/04/Bild-8.png)
