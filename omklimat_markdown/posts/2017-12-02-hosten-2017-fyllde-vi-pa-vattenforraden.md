---
title: Hösten 2017 fyllde vi på vattenförråden.
date: 2017-12-02
slug: hosten-2017-fyllde-vi-pa-vattenforraden
status: publish
author: Lars
categories:
  - Okategoriserade
source_url: "https://omklimat.se/hosten-2017-fyllde-vi-pa-vattenforraden/"
wp_id: 1171
---
Facit i siffror för hösten 2017 i Malmö blev 1,6° varmare än normalt och 78 mm blötare. Alltså en ganska varm höst med många regn. Med tanke på att vi normalt får 70-80 mm under en höstmånad, så är regnöverskottet under hösten lika med en extra månads regn. Men det var i Malmö bara fråga om regn, lite längre norrut i Skåne tillfälligt också snö. Under den mörka årstiden är det lågtrycken på Atlanten, som håller uppe temperaturen och under hela november passerade ständigt lågtryck västerifrån. De pumpade därmed in mild luft, uppvärmd av golfströmmen. Vinterluften norrifrån fick inte utrymme att glida ner över Skåne några längre stunder förrän de milda sydvästvindarna svepte bort den. Golfströmmen fungerar vintertid som ett stort värmeelement för nordvästra Europa. Malmö och Moskva ligger nästan på samma latitud, men vintern i Moskva är i snitt 10 grader kallare. Så vill vi ha en mild vinter måste vi också acceptera regn och blåst. Man kan inte få allt. När vi kollar in året 2017, så blir också det ett mycket milt och även blött år. På grund av den pågående klimat förändringen placeras 2017 globalt bland de 3-4 varmaste någonsin. Elefanten i rummet är vår moderna livsstil. Utsläppen bara ökar och nu har CO2 mängden i lufthavet passerat 400 ppm med råge. Frågan är om ständig tillväxt kan gå hand i hand med minskade utsläpp av växthusgaser???

[![Skärmavbild 2017-12-02 kl. 06.38.55](http://omklimat.se/wp-content/uploads/2017/12/Skärmavbild-2017-12-02-kl.-06.38.55.jpg)](http://omklimat.se/wp-content/uploads/2017/12/Skärmavbild-2017-12-02-kl.-06.38.55.jpg)
